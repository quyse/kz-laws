# Кеден одағының кедендік аумағы арқылы теміржол көлігімен өткізілетін тауарлардың кедендік транзитінің ерекшеліктері туралы келісімді ратификациялау туралы

2010 жылғы 21 мамырда Санкт-Петербургте жасалған Кеден одағының кедендік аумағы арқылы теміржол көлігімен өткізілетін тауарлардың кедендік транзитінің ерекшеліктері туралы келісім ратификациялансын.

Қазақстан Республикасының Президенті

Н. Назарбаев

# Кеден одағының кедендік аумағы арқылы темір жол көлігімен өткізілетін тауарларлардың кедендік транзитінің ерекшеліктері туралы келісімді ратификациялау туралы КЕЛІСІМ

Бұдан әрі Тараптар деп аталатын Еуразиялық экономикалық қоғамдастық шеңберіндегі кеден одағына мүше мемлекеттердің үкіметтері

2009 жылғы 27 қарашадағы Кеден одағының кеден кодексі туралы шарттың ережелерін негізге ала отырып,

кеден одағының кедендік аумағы арқылы темір жол көлігімен өткізілетін тауарларға қатысты кедендік транзиттің кедендік рәсімін қолдануды қамтамасыз ету мақсатында

төмендегілер туралы келісті:

## 1-бап

Осы Келісім кеден одағының кедендік аумағы арқылы темір жол көлігімен өткізілетін тауарлардың кедендік транзитінің ерекшеліктерін айқындайды және жеке тұлғалардың жеке пайдалануы үшін тауарлар мен көлік құралдарын өткізуіне байланысты құқықтық қатынастарға қолданылмайды.

## 2-бап

Осы Келісімде мынадай терминдер пайдаланылады:

1) ХЖҚК - 1951 жылғы 1 қарашадағы Халықаралық темір жол жүк қатынасы туралы келісім;

2) темір жол - тауарларды темір жол көлігімен тасымалдауды жүзеге асыратын ұйым;

3) кеден одағының темір жолы - ХЖҚК-ға сәйкес кеден одағына мүше мемлекеттердің бірінің аумағы шегінде тауарларды темір жол көлігімен тасымалдауды жүзеге асыратын кеден одағына мүше мемлекеттердің ұйымы;

4) темір жол жүкқұжаты - ХЖҚК-нің темір жол жүкқұжаты немесе ХЖҚК-де көзделген ЦИМ/ХЖҚК темір жол жүкқұжаты.

Осы бапта аталмаған өзге терминдер кеден одағының кеден заңнамасында белгіленген мәндерде пайдаланылады.

## 3-бап

Тауарларды темір жол көлігімен тасымалдау кезінде транзиттік декларация ретінде темір жол жүкқұжаты (жол ведомосының қосымша даналары - жөнелтуші және межелі кеден органдары үшін), кеден одағының кеден заңнамасында белгіленген мәліметтер бар коммерциялық немесе кеден құжаттары пайдаланылуы мүмкін.

Темір жол жүкқұжатын және коммерциялық құжаттарды транзиттік декларация ретінде пайдаланған жағдайда транзиттік декларацияның негізін темір жол жүкқұжаты құрайды, ал қалған коммерциялық құжаттар оның ажырамас бөлігі болып табылады.

Бір транзиттік декларация бір жөнелтушіден бір алушының атына бір межелі станцияға бір темір жол жүкқұжаты бойынша тасымалданатын тауарлардың партиясына ресімделеді.

Транзиттік декларацияны беру жөнелтуші кеден органына оның электронды көшірмесін берумен қатар жүруге тиіс.

Егер декларант ретінде кеден одағының темір жолы әрекет ететін және транзиттік декларация ретінде кеден құжаты ұсынылатын жағдайда кеден одағының темір жолы транзиттік декларацияға Кеден одағының комиссиясы белгілеген тәртіппен станцияның жауапты қызметкерінің қолымен куәландырылған күнтізбелік мөртабанның бедерін қояды.

Егер декларант ретінде кеден одағының темір жолы әрекет ететін және транзиттік декларация ретінде темір жол жүкқұжаты және коммерциялық құжаттар ұсынылатын жағдайда кеден одағының темір жолы жол ведомосының қосымша даналарына күнтізбелік мөртабанның бедерін қояды. Күнтізбелік мөртабан қойылған жол ведомосының қосымша данасы кеден одағы темір жолының кедендік транзит кедендік рәсімінің декларанты ретінде әрекет ету өкілеттігін растайтын құжат болып табылады.

Шетелдік тауарларды кеден одағының кедендік аумағына келу орнындағы кеден органынан осы аумақтан кету орнындағы кеден органына дейін темір жол көлігімен өткізу кезінде кедендік транзиттің кедендік рәсімін қолданған жағдайда транзиттік декларацияда тауарлардың құны туралы мәліметтерді көрсету талап етілмейді.

Егер межелі кеден органына жеткізілмеген тауарларға қатысты төлеуге жататын кедендік баждардың, салықтардың сомаларын анықтау кеден органдарында олардың құны туралы дәл мәліметтер болмауына орай мүмкін болмаса кедендік баждар, салықтар сомалары кедендік баждар, салықтар ставкаларының, сондай-ақ қолда бар мәліметтердің негізінде айқындалуы мүмкін тауарлар санының және (немесе) құнының ең көп шамасы негізінде айқындалады.

Кейіннен тауарлардың құны туралы дәл мәліметтер анықталған кезде кедендік баждардың, салықтардың артық төленген немесе артық өндіріп алынған сомаларын қайтару алу не Кеден одағының Кеден кодексіне сәйкес төленбеген сомаларды өндіріп алу жүргізіледі.

## 4-бап

Жөнелтуші кеден органдары тасымалданатын тауарларды кедендік бақылау мақсаты үшін сәйкестендіруге мүмкіндік беретін, оларды ұсыну кеден одағының кеден заңнамасында көзделген коммерциялық және өзге құжаттарды ұсынуды талап етуге құқылы.

Қажетті құжаттарды ұсынбаған жағдайда жөнелтуші кеден органдары тауарларды тасымалдаушы халықаралық тасымалдың көлік құралдарын шекаралық темір жол станцияларында, оның ішінде оларды кеден одағының кедендік аумағынан тысқары жерлерге қайтару мақсатында ұстауға құқылы.

## 5-бап

Кедендік транзиттің мерзімін ХЖҚК ережелерін ескере отырып, кеден одағының кеден заңнамасына сәйкес жөнелтуші кеден органы белгілейді.

Кедендік транзиттің мерзімін белгілеу кезінде сұрыптау станцияларында құрамдарды таратуға, көлік құралдарын техникалық жөндеуге және бақылаушы органдар жүргізетін операцияларға байланысты жүру жолында көлік құралының ықтимал кідірулері ескеріледі.

## 6-бап

1. Темір жол көлігімен тасымалданатын және халықаралық тасымалдың көлік құралдарына салынған кедендік пломбаларды және мөрлерді алуға байланысты емес не, егер халықаралық тасымалдың көлік құралдарына кедендік пломбалар мен мөрлер салынбаса тауарларды түсіруге, қайта тиеуге (қайта аударуға) және олармен жасалатын өзге де операцияларға қызмет өңірінде тауарларды қайта тиеу жүзеге асырылатын кеден органын алдын ала хабардар еткеннен кейін жол беріледі. Хабарлама кеден одағы темір жолының осы кеден органына жедел байланыс арналары арқылы:

- транзиттік декларацияның нөмірі;

- жөнелтуші кеден органы және межелі кеден органы;

- жүк операциясы жүргізілетін темір жол станциясы;

- контейнердің нөмірі (тауарлар контейнерлерде тасымалданған жағдайда) туралы мәліметтер бар еркін нысандағы жазбаша өтінішті беруін білдіреді.

Өтінішке кеден одағы темір жолының уәкілетті лауазымды тұлғасының қолы қойылған болуы тиіс.

2. Жүк операциясы жүзеге асырылғаннан кейін бір тәуліктен кешіктірмей кеден одағының темір жолы жедел байланыс арналары арқылы қызмет өңірінде жүк операциясы жүргізілген кеден органына кеден одағына мүше мемлекеттердің заңнамасында көзделген жалпы нысандағы актінің көшірмесін жолдайды.

Жалпы нысандағы актінің бірінші данасы темір жол жүкқұжатына қоса беріледі және кеден одағының темір жолы межелі кеден органына ұсынады.

Қызмет өңірінде жүк операциясы жүргізілген кеден органына транзиттік декларацияны, көлік (тасымалдау) құжаттарын ұсыну талап етілмейді.

3. Жалпы нысандағы актінің көшірмесін алған күннен бастап бір тәуліктен кешіктірмей қызмет өңірінде жүк операциясы жүргізілген кеден органы жедел байланыс арналары арқылы межелі кеден органына жүк операциясы туралы ақпаратты, соның ішінде ақпараттық жүйелерді және ақпараттық технологияларды пайдалана отырып жолдайды.

## 7-бап

Тауарларды кедендік транзиттің кедендік рәсіміне сәйкес тасымалдау кезінде өз міндеттерін орындамағаны үшін тауарларды ХЖҚК-ге сәйкес тасымалдауға қабылдаған кеден одағының темір жолы аумағына тауарлар әкелінген кеден одағына мүше мемлекеттің заңнамасына сәйкес жауапты болады.

## 8-бап

1. Егер кедендік транзит кедендік рәсімінің декларанты кеден одағының темір жолы болып табылса кедендік баждарды, салықтарды төлеу бойынша міндет:

1) тауарларды кедендік транзит рәсімімен орналастыру үшін жөнелтуші кеден органына транзиттік декларацияны беретін кеден одағының темір жолында - жөнелтуші кеден органы транзиттік декларацияны тіркеген сәттен бастап;

2) тауарларды кеден одағының басқа темір жолынан тасымалдауға қабылдайтын кеден одағының темір жолында - қабылдаушы кеден одағының темір жолы тауарларды ХЖҚК-ға сәйкес кеден одағының басқа темір жолынан тасымалдауға қабылдаған сәттен бастап туындайды.

2. Темір жолдың кеден одағының кедендік баждарын, салықтарын төлеу бойынша міндеті:

1) тауарларды ХЖҚК-ға сәйкес кеден одағының басқа темір жолына тасымалдауға беретін кеден одағының темір жолында - кеден одағының басқа темір жолы тауарларды тасымалдауға қабылдаған сәттен бастап;

2) Кеден одағы кеден кодексінің 227 немесе 228-баптарында белгіленген жағдайларда тоқтатылады.

3. Кедендік баждарды, салықтарды төлеу мерзімі, сондай-ақ олар төленуге жататын мөлшер Кеден одағының кеден кодексіне сәйкес айқындалады.

4. Егер кедендік транзит кедендік рәсімінің декларанты кеден одағының темір жолы болып табылмаса, онда темір жол кедендік транзит кедендік рәсімінің декларантымен кедендік баждарды, салықтарды төлеу бойынша бірге жауапты болады.

## 9-бап

Тауарлар межелі кеден органына жөнелтуші кеден органы белгілеген кедендік транзит мерзімінде жеткізілмеген кезде кеден одағы темір жолдарының кез келгені кеден органының талабы бойынша іздестірілетін тауарлар туралы ақпаратты ұсынады.

Талап және ақпарат жазбаша нысанда да, ақпараттық жүйелерді және ақпараттық технологияларды пайдалана отырып та ұсынылуы мүмкін.

## 10-бап

Межелі станцияда кедендік транзиттің кедендік рәсімін аяқтау үшін кеден органы болмаған жағдайда транзиттік декларацияны, сондай-ақ тасымалдаушыда бар басқа құжаттарды межелі кеден органына оған сәйкес кедендік транзиттің кедендік рәсімін аяқтауға байланысты кедендік операцияларды жасай алатын кеден одағының темір жолымен шарт жасасқан тұлға ұсынуы мүмкін.

## 11-бап

1. Тараптар арасындағы осы Келісімнің ережелерін түсіндіруге және (немесе) қолдануға байланысты даулар бірінші кезекте келіссөздер мен консультациялар жүргізу жолымен шешіледі.

2. Егер дауды даудың тараптары даудың бір тарапынан даудың басқа тарапына оларды жүргізу туралы ресми жазбаша өтініш түскен күннен бастап алты ай ішінде келіссөздер мен консультациялар жүргізу жолымен реттемесе, онда дау тараптарының арасында оны шешу тәсіліне қатысты өзге уағдаластық болмаған кезде дау тараптарының кез келгені осы дауды қарау үшін Еуразиялық экономикалық қоғамдастықтың Сотына жібере алады.

3. Кеден одағының комиссиясы дау Еуразиялық экономикалық қоғамдастықтың Сотына қарау үшін берілгенге дейін оны реттеуде Тараптарға жәрдем көрсетеді.

## 12-бап

Осы Келісімге оның ажырамас бөліктері болып табылатын жекелеген хаттамалармен ресімделетін өзгерістер енгізілуі мүмкін.

## 13-бап

Осы Келісім ратификациялауға жатады және 2009 жылғы 27 қарашадағы Кеден одағының кеден кодексі туралы шарт күшіне енген күнінен бастап уақытша қолданылады.

Осы Келісім депозитарий дипломатиялық арналар арқылы Тараптар мемлекеттерінің осы Келісімнің күшіне енуі үшін қажетті мемлекетішілік рәсімдерді орындағаны туралы соңғы жазбаша хабарламаны алған күнінен бастап күшіне енеді.

2010 жылғы «21» мамырда Санкт-Петербург қаласында бір түпнұсқа данада орыс тілінде жасалды.

Осы Келісімнің түпнұсқа данасы Кеден одағының комиссиясында сақталады, ол әрбір Тарапқа оның куәландырылған көшірмесін жолдайды.

Беларусь               Қазақстан             РесейРеспубликасының        Республикасының       ФедерациясыныңҮкіметі үшін           Үкіметі үшін          Үкіметі үшін

Кеден одағының кедендік аумағы арқылы темір жол көлігін өткізілетін тауарлардың кедендік транзитінің ерекшеліктері туралы келісімнің қазақ тіліндегі мәтіні орыс тіліндегі мәтініне сәйкес келеді.

Қаржы министрі

Б. Жәмішев

